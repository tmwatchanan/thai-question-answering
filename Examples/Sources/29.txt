วันนี้(18ก.พ.)ที่มหาวิทยาลัยสงขลานครินทร์ (ม.อ.)วิทยาเขตหาดใหญ่  ได้มีการประชุมอธิการบดีแห่งประเทศไทย (ทปอ.) โดย ศ.ดร.สุชัชวีร์  สุวรรณสวัสดิ์ อธิการบดีสถาบันเทคโนโลยีพระจอมเกล้าเจ้าคุณทหารลาดกระบัง (สจล.)ในฐานะประธาน ทปอ.ให้สัมภาษณ์ภายการประชุม ทปอ. ว่า ที่ประชุมได้รับทราบผลการรับสมัครคัดเลือกบุคคลเข้าศึกษาในสถาบันอุดมศึกษาในระบบกลาง หรือ ทีแคส ปีการศึกษา 2561 รอบที่ 1/1 ซึ่งพิจารณาจากแฟ้มสะสมงาน  มีที่นั่งว่างรับนิสิตนักศึกษา 1 แสนที่นั่ง มีนักเรียนยืนยันสิทธิเข้าเรียน 40,000 คน ทำให้มีที่นั่งเหลือก็จะเกลี่ยรับในรอบต่อไป  นอกจากนี้ที่ประชุมเห็นร่วมกันที่จะให้มีการทำวิจัยระบบทีแคสเชิงลึก ทั้งด้านปริมาณและคุณภาพ เพื่อให้ทุกมหาวิทยาลัยนำไปใช้ประโยชน์ได้จริง โดยมอบหมายให้มหาวิทยาลัยศรีนครินทรวิโรฒ เป็นเจ้าภาพในการทำวิจัย เก็บข้อมูลการรับสมัครทีแคสทั้ง 5 รอบ
ประธาน ทปอ. กล่าวต่อไป ในการประชุม นายเกียรติชัย โสภาเสถียรพงศ์ ผู้ช่วยรัฐมนตรีประจำกระทรวงการคลัง ได้นำเสนอแนวทางการบริหารโรงเรียนในรูปแบบ public school หรือโรงเรียนมหาชน ซึ่งโรงเรียนจะบริหารงานในรูปแบบนิติบุคคล โดยชวนมหาวิทยาลัยที่เป็นสมาชิก ทปอ. เข้าร่วมโครงการ เพื่อเข้าไปดูแลโรงเรียนเป็นรายโรงอย่างน้อย มหาวิทยาลัยละ 1 โรง ในพื้นที่ที่มหาวิทยาลัยตั้งอยู่ ซึ่งมหาวิทยาลัยทุกแห่งที่เป็นสมาชิก ทปอ. ให้ความสนใจที่จะเข้าไปดูแลโรงเรียน และบางมหาวิทยาลัยก็พร้อมจะดูแลมากกว่า 1 โรง เช่น ม.ขอนแก่น ,ม.สงขลานครินทร์ , สจล. เป็นต้น  นอกจากนี้ที่ประชุมยังได้หารือการเตรียมพร้อมการจัดงาน University Expo : มหกรรมอุดมศึกษา-พลังขับเคลื่อนประเทศไทย 4.0 ซึ่งมหาวิทยาลัยทุกกลุ่มมีความพร้อมและร่วมมือกันแสดงพลังความสามัคคีให้สังคมรับรู้ว่า มหาวิทยาลัยไทยจะร่วมกันขับเคลื่อนสังคมไทย ด้วย