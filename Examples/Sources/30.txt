นายสวัสดิ์ เพชรบูรณ์ ผอ.โรงเรียน(รร.)หอวัง เปิดเผยถึงกรณีที่เครือข่ายผู้ปกครองนักเรียน ม.3 รร.บดินทรเดชา(สิงห์ สิงหเสนี) เป็นกังวลเกี่ยวกับนโยบายกระทรวงศึกษาธิการ(ศธ.) ที่กำหนดให้จำนวนนักเรียนต่อห้องระดับประถมศึกษาและมัธยมศึกษา ไม่เกิน 40 คน โดยเริ่มตั้งแต่ปีการศึกษา 2561 ทำให้นักเรียนชั้น ม.3 ที่ต้องการเรียนต่อชั้น ม.4 โรงเรียนเดิมได้รับผลกระทบอย่างมาก นั้นยอมรับว่าการกำหนดสัดส่วนนักเรียน 40 คนต่อห้อง กระทบต่อการรับเด็กเข้าเรียนในปีนี้จริง โดยเฉพาะนักเรียนชั้น ม.3 ที่ต้องการเรียนต่อชั้น ม.4 โรงเรียนเดิม อย่าง รร.หอวัง มี ม.4 ทั้งหมด 16 ห้อง แบ่งเป็นห้องเรียนพิเศษ 3 ห้อง ห้องเรียนปกติ 13 ห้อง ปกติรับเด็กได้ห้องละ 50 คน เมื่อมีนโยบายให้ลดลงเหลือ 40 คนต่อห้อง ทำให้มีเด็ก ม.3 ที่ต้องการเรียนต่อ ม.4 ไม่ได้เข้าเรียนที่ รร.หอวัง ประมาณ 104 คน ถึงแม้เกรดเฉลี่ยจะผ่านเกณฑ์ขั้นต่ำ 2.00 ก็อาจไม่ได้เรียนต่อที่เดิม ขณะที่ในส่วนของผู้ปกครอง มีความกังวล และประกาศจะแสดงท่าทีคัดค้านเรื่องดังกล่าว แต่ทางโรงเรียนได้ทำความเข้าใจและหาทางแก้ไขโดยเบื้องต้น ทางจัดระบบการแนะแนว การเรียนต่อ เช่น เส้นทางการเรียนสายอาชีพ เพื่อให้นักเรียนมีทางเลือกมากขึ้น
"เมื่อมีนโยบายออกมาทางโรงเรียนก็ต้องปฏิบัติตาม และเข้าใจความหวังดีของสำนักงานคณะกรรมการการศึกษาขั้นพื้นฐาน (สพฐ.) และศธ. ที่ต้องการควบคุมคุณภาพการศึกษา แต่อยากให้คำนึงถึงเด็กและผู้ปกครอง และทบทวนนโยบายนี้อีกครั้ง อย่างน้อยให้เริ่มเฉพาะ ม.1 และระดับประถมศึกษาก่อน เพื่อให้มีเวลาเตรียมตัว เพราะปัจจุบันโรงเรียนมีนักเรียนชั้น ม.3 ห้องละ 50 คน ส่วนที่ นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน (กพฐ.) เสนอให้เพิ่มห้องเรียนนั้น ส่วนตัวเห็นว่า แนวทางดังกล่าวอาจจะเป็นไปได้ยาก และอาจจะเป็นปัญหาครูไม่พอ ห้องเรียนไม่พอ รวมถึงทรัพยากรอื่น ๆ ด้วย"นายสวัสดิ์ กล่าว
นายวิสิทธิ์ ใจเถิง ผอ.รร.ฤทธิยะวรรณาลัย กล่าวว่า ทางโรงเรียนอยากให้ สพฐ.ทบทวนเรื่องดังกล่าว โดยล่าสุดทางสมาคมผู้ปกครอง รร.ฤทธิยะวรรณาลัย ได้ยื่นหนังสือถึง นพ.ธีระเกียรติ เจริญเศรษฐศิลป์ รมว.ศึกษาธิการ เพื่อขอให้ทบทวนเรื่องดังกล่าวแล้ว ทั้งนี้ส่วนตัวคิดว่า นโยบายการรับเด็กที่ออกมาครั้งนี้ค่อนข้างกะทันหันไม่ให้เวลาทางโรงเรียนได้เตรียมตัว ซึ่งถ้าเริ่มต้นตั้งแต่ ม.1 คงไม่มีปัญหา แต่ถ้ามารวม ม.4 ไว้ด้วยเด็กบางคนก็อาจไม่มีที่เรียน โดยเฉพาะ รร.ฤทธิยะวรรณาลัย เป็นโรงเรียนที่มีเด็กในพื้นที่มากที่สุด และผู้ปกครองส่วนใหญ่ มีความประสงค์อยากให้ลูกได้เรียนต่อชั้น ม.4 ที่โรงเรียนเดิม ทางโรงเรียนเองก็ลำบากใจ แต่พยายามจัดระบบดูแลให้เด็กให้ดีที่สุด อย่างไรก็ตามหาก สพฐ.เห็นว่าจำเป็นต้องกำหนดสัดส่วนนักเรียนที่ 40 คนต่อห้องจริง ก็อยากให้มีการยืดหยุ่น โดยอาจจะพิจารณาเป็นพื้นที่ โดยนำข้อมูลจำนวนเด็กมาประกอบการพิจารณาด้วย