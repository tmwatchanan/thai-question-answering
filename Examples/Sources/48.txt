ช่วงกระแสงานวิ่งฟีเวอร์นี่มีงานวิ่งจัดกันทุกสัปดาห์ บางสัปดาห์มีเกือบ 20 งานเลยทีเดียว หลายคนที่กำลังมองหางานวิ่งดีๆ ฟินๆ ลองอ่านบทความนี้รับรองไม่ผิดหวัง
โดยงานวิ่งทั้งหมดนี่เราคัดมาในนี้ จัดอันดับกันเองโดยกลุ่มนักวิ่งเมาท์มอยที่ไปงานวิ่งกันมาหลายงานแล้วประทับใจ
1) จอมบึงมาราธอน งานวิ่งที่มี Tagline ว่า “งานวิ่งชาวบ้าน มาตรฐานสากล” เส้นทางวิ่งเป็นถนนราดยางที่สองข้างทางเป็นธรรมชาติ ภูเขา แม่น้ำ ต้นไม้ มีกลุ่มชาวบ้านอยู่ประปราย อากาศเย็นๆ พร้อมกับบรรยากาศสองข้างทางที่ดีงาม บอกเลยว่าฟินมาก
สีสันของงานนี้คือชาวบ้านจอมบึงจะออกมาต้อนรับเหล่านักวิ่งตลอดเส้นทาง มีน้องๆ เด็กๆ มาคอยแจกน้ำ มาขอจับมือ (ใครไปวิ่งก็พกขนม ของแจก ไปให้เด็กๆ ด้วยก็ดีนะ) ไปจนถึงดนตรีสดจากชาวบ้านหลายเวทีเลยทีเดียว จอมบึงมาราธอนไม่มีเวลา Cut Off ครับ คือเค้าจะรอจนกว่าคนสุดท้ายจะเข้าเส้นชัยนั่นเอง
นักวิ่งทั้งหลาย ควรมาวิ่งงานจอมบึงมาราธอนสักครั้งในชีวิต 
2) ศิริราช เดิน-วิ่งผสานชุมชน งานวิ่งที่จัดโดยโรงพยาบาลศิริราช ถึงแม้จะมีผู้สมัครเป็นจำนวนมาก แต่ใช้ฟอร์มสมัครของ Google ทำให้มีความเสถียร และไม่ล่มแน่นอน (งานวิ่งอื่นๆ เอาเป็นตัวอย่างได้ ทำง่ายด้วย) เส้นทางวิ่งเริ่มจากโรงพยาบาลศิริราชขึ้นไปบนทางคู่ขนานลอยฟ้าบรมราชธานี มีการดูแลเรื่องความปลอดภัยของนักวิ่งอย่างจริงจัง ปิดถนนแทบจะ 100% มีจุดให้น้ำทุก 2 กิโลเมตรตามมาตรฐาน มีหน่วยพยาบาลพร้อม
โดยทีมงานที่ดูแลตามจุดต่างๆ ก็เป็นนักศึกษาแพทย์นี่แหละ เหรียญสวยงามน่าสะสม 
3) BKK Marathon เส้นทางเริ่มจากวัดพระแก้ว วิ่งขึ้นทางคู่ขนานลอยฟ้าบรมราชธานี ข้ามสะพานพระรามแปดตอนขากลับ (เป็นเส้นทางในหนังรัก 7 ปี ดี 7 หน) เนื่องจาก 80% ของทางวิ่งจะอยู่บนทางคู่ขนาน เราจะได้เห็นวิวของกรุงเทพฯ ยามค่ำคืน และได้ชมพระอาทิตย์ขึ้นที่สะพานพระรามแปดแบบที่นิชคุณได้กล่าวเอาไว้
งานนี้เป็นงานวิ่งฟูลมาราธอนแรกของใครหลายๆ คน เนื่องจากจัดกลางเมือง รับสมัครก่อนวันแข่งหลายเดือน ทำให้มีเวลาตัดสินใจและเตรียมตัวตั้งแต่เนิ่นๆ แต่ปีหลังๆ มานี่เจอผู้สมัครจำนวนมาก เนื่องจากกระแสงานวิ่งฟีเวอร์ ทำให้มีเหตุการณ์ขลุกขลักเกิดขึ้นเหมือนกัน
4) เชียงใหม่มาราธอน งานวิ่งใหญ่ประจำปีของจังหวัดเชียงใหม่ เป็นงานวิ่งอากาศดีมาก เย็นฉ่ำ สองข้างทางเป็นธรรมชาติ มีวิ่งเข้าไปในสวนพฤกษศาสตร์ด้วย ซึ่งหลายๆ คนนอกจากจะไปวิ่งแล้ว ยังได้แวะเที่ยวแวะกินของดีภาคเหนืออีกด้วย
5) 12 สิงหา ฮาล์ฟ มาราธอน งานวิ่ง 12 สิงหา ฮาล์ฟ มาราธอน กรุงเทพฯ จัดขึ้นทุกปีที่ศูนย์ประชุมแห่งชาติสิริกิตในวันแม่ เป็นกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ โดยจะวิ่งเส้นทางเดิมสองรอบ รอบละ 10.5km ระหว่างทางมีผลไม้ เกลือแร่ ครบครัน เจ้าหน้าที่ดูแลดี และมีแจกดอกมะลิหลังเข้าเส้นชัยด้วย(จำนวนจำกัด)
6) Human Run งานวิ่ง Human Run ที่ปรับปรุงจากปีแรก และดีขึ้นอย่างต่อเนื่องทุกปี ทั้งจุดบริการน้ำ และอาหารเครื่องดื่มที่เพียงพอ พี่ตูน บอดี้แสลมยังม่ร่วมวิ่งในงานนี้ด้วย และหลายคนมักจะสะสมเสื้อวิ่งจากงานนี้ เพราะสวยเท่ม๊ากกกก เพื่อนผมนี่สมัครงานเพราะอยากเก็บให้ครบทุกปี ทั้งสัปดาห์ 7 วัน ใส่มันให้ครบ 7 ตัว
7) Thaicom 10K งานไทยคมท้าทั่วไทย จัดขึ้นที่สะพานพระรามแปด เป็นงานวิ่งสำหรับใครที่อยากวัดฝีเท้า ทำลายสถิติระดับประเทศ โดยมีเงินรางวัลถึง 100,000 บาท สำหรับนักวิ่งชายไทยคนแรกที่สามารถทำเวลาได้ต่ำกว่า 29.15 นาที และ นักวิ่งหญิงไทยคนแรกที่สามารถทำเวลาได้ต่ำกว่า 35.00 นาที
และมีของขวัญพิเศษสำหรับนักวิ่งที่ทำเวลาได้ต่ำกว่า 50 นาที (Sub 50) และนักวิ่งหญิงที่ทำเวลาได้ต่ำกว่า 55 นาที (Sub 55) ด้วย นักวิ่งที่กำลังหาที่จัด New PB ห้ามพลาด
8) Khao Yai Trail Marathon งานวิ่งที่เขาใหญ่ในรูปแบบ Trai สองข้างทางเป็นป่า มีต้นไม้ ธรรมชาติสวยงาม เป็นงาน Trail ก็จริง แต่จุดบริการน้ำดื่มมีครบ ไม่ต้องพกเป้น้ำก็ยังไหว แถมยังมีของกินเล่นและผลไม้อีกด้วย และเจ้าหน้าที่ที่ดูแลเรื่องความปลอดภัยก็ทั่วถึงดี เป็นงาน Trail ที่เหมาะสำหรับนักวิ่งที่ลองไป Trail ครั้งแรกครับ
9) Active Run วังรี รีสอร์ท นครนายก งานวิ่งกึ่ง Trail ที่หลายคนประทับใจในบรรยากาศข้างทางที่มีธรรมชาติที่สวยงามและอากาศบริสุทธิ์ ส่วนที่พีคสุดคือเส้นทางวิ่งบนสันเขื่อน นักวิ่งจะได้เจอกับวิวสวยๆ อากาศเย็นๆ หมอกจางๆ ที่อยากจะวิ่งวนอยู่ตรงนั้นสักสิบรอบ
โดยถนนส่วนที่เป็น Trail นั้นก็ไม่ได้วิ่งยากเกินไป นักวิ่งที่ยังไม่เคยวิ่ง Trail มาก่อนก็สามารถวิ่งได้สบายๆ ไม่จำเป็นต้องมีอุปกรณ์ 
10) Laguna Phuket International Marathon งานวิ่งมาราธอนของจังหวัดภูเก็ตในตำนาน ที่ว่ากันว่าเป็นสนามมาราธอนที่โหดที่สุดในประเทศ!! ทั้งในด้านภูมิประเทศที่เนินเยอะมาก และอุณหูมิค่อนข้างสูง เรียกว่าเป็นสนามสำหรับวัดใจนักวิ่งเลยก็ว่าได้ ซึ่งความท้าทายนี้ก็เป็นสเน่ห์อีกอย่างหนึ่งของงาน
การบริการก็อยู่ในระดับที่ดี ทั้งจุดให้บริการน้ำ ผลไม้ เกลือแร่ต่างๆ ครบและพร้อมมาก