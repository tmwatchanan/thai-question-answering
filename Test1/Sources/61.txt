 วัดร่องเสือเต้น หนึ่งในพุทธศาสนสถานสำคัญอีกแห่งหนึ่งที่จังหวัดเชียงราย ที่มีชื่อเสียงและมีเอกลักษณ์ความสวยงามโดดเด่น ทั้งในเรื่องสถาปัตยกรรม ความคิดสร้างสรรค์ รวมทั้งสีสันที่ดึงดูดใจนักท่องเที่ยวให้อยากมาเยือนเชียงรายสักครั้ง อะไรที่ทำให้วัดร่องเสือเต้นเป็นที่กล่าวขานร่ำลือในความงาม วันนี้เราจะพาไปทำความรู้จักกับวัดแห่งนี้ให้มากขึ้น เผื่อว่าใครมีโอกาสไปเที่ยวเชียงรายจะได้ไปพิสูจน์ความงดงามนั้นด้วยตาตัวเอง
          วัดร่องเสือเต้น ตั้งอยู่ที่หมู่บ้านร่องเสือเต้น ตำบลริมกก อำเภอเมือง จังหวัดเชียงราย และกำลังเป็นสถานที่ท่องเที่ยวแห่งศรัทธาที่ถูกพูดถึงในเรื่องของเอกลักษณ์ความงดงามทางสถาปัตยกรรม อันเกิดจากการสร้างสรรค์ศิลปินชาวบ้าน นายพุทธา กาบแก้ว หรือ สล่านก ศิลปินท้องถิ่นชาวเชียงราย ที่ครั้งหนึ่งตนได้รับโอกาสเข้าไปเป็นลูกศิษย์ อาจารย์เฉลิมชัย โฆษิตพิพัฒน์ ในการสร้างวัดร่องขุ่น จนมีโอกาสได้มาสร้างวิหารวัดร่องเสือเต้น จึงได้นำวิชาที่ได้ร่ำเรียนมารังสรรค์ความงดงามให้เกิดขึ้นที่วัดแห่งนี้
          ไฮไลท์เด็ดของวัดแห่งนี้คือ "วิหารร่องเสือเต้น" ซึ่งความโดดเด่นของวิหารแห่งนี้อยู่ที่ศิลปะของตัววิหารที่สวยงามและมีเอกลักษณ์น่าจดจำ มีลักษณะเป็นศิลปะแนวประยุกต์ โดยใช้โทนสีน้ำเงินและสีฟ้าเป็นหลัก ที่ใช้เป็นสื่อแสดงถึงธรรมะขององค์สมเด็จพระสัมมาสัมพุทธเจ้า อันเป็นหลักความจริงตามเหตุและผล เปรียบเสมือนเป็นท้องฟ้าที่สดใส และไม่ว่าใครก็ตามที่ได้มาเห็น ต่างก็ตะลึงในพุทธศิลป์ที่สวยงามแปลกตาและมีเอกลักษณ์เป็นของตัวเอง
          ความงดงามต่อมาอีกอย่างนั่นคือนาคคู่ที่อยู่บริเวณบันไดทางขึ้นพระวิหาร ซึ่งมีลักษณะโค้งงอสวยงาม พลิ้วไหวและน่าเกรงขามอยู่ในตัว เหล่านี้เป็นรูปแบบศิลปะที่สล่านกได้นำเอาผลงานของ อาจารย์ถวัลย์ ดัชนี มาประยุกต์ใช้กับผลงานของตน
          ถัดเข้ามาในตัววิหารตื่นตาตื่นใจกับภาพจิตรกรรมฝาผนังอลังการ ที่บอกเล่าเรื่องราวเกี่ยวกับพุทธประวัติ มีลายเส้นสวยงามอ่อนช้อย และประดิษฐานพระประธาน "พระพุทธรัชมงคลบดีตรีโลกนาถ" ซึ่งบริเวณพระเศียรบรรจุพระบรมสารีริกธาตุ อันได้รับพระราชทานจาก สมเด็จพระญาณสังวรสมเด็จพระสังฆราช สกลมหาสังฆปรินายก และเป็นที่เคารพนับถือและศรัทธาของประชาชนโดยทั่วไป
          ถัดไปไม่ไกลจะเห็น "พระธาตุเกศแก้วจุฬามณีห้าพระองค์" โดยยอดขององค์พระธาตุได้บรรจุพระบรมสาริกธาตุ จากสมเด็จพระญาณสังวรสมเด็จพระสังฆราช สกลมหาสงฆปรินายก เป็นอีกจุดหนึ่งที่ต้องมาสักการะด้วยเช่นกัน
          หากใครก็ตามที่ได้มีโอกาสมาเยือนเชียงราย อย่าพลาดที่จะไปเที่ยวชมวัดร่องเสือเต้นกันด้วยนะคะ เพราะหากพลาดบอกเลยว่าคุณได้พลาดของดีเชียงรายไปแล้วหนึ่งอย่าง และขอความกรุณานักท่องเที่ยวทุกคนด้วยว่า อย่าได้ไปจับหรือพิงงานปั้นและงานเขียนที่วัดเด็ดขาด เพราะอาจเกิดความเสียหายได้ ของเหล่านี้ล้วนแล้วแต่มีคุณค่าทางจิตใจจนไม่อาจประเมินมูลค่าได้
