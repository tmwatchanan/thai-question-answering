ประธานชมรมช่วยเหลือเหยื่ออาชญากรรม ขอบคุณ ผบ.ตร.สั่งย้าย ผบก.ภ.จว.กาญจนบุรี เซ่นคดีหวย 30 ล้าน ประกาศพร้อมนำพานดอกไม้ธูปเทียนขอขมาครูปรีชา หากผลสรุปออกมาว่าหวย 30 ล้านเป็นของครูปรีชา พร้อมปิดชมรมช่วยเหลือเหยื่ออาชญากรรม
(23 ก.พ.) นายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม กล่าวของคุณ พล.ต.อ.จักรทิพย์ ชัยจินดา ผบ.ตร. ที่ได้มีคำสั่งย้าย ผบก.ภ.จว.กาญจนบุรี เนื่องจากมีพฤติการณ์ไม่เหมาะสมในคดีหวย 30 ล้าน หลังจากบช.ภ.7 ที่ออกมาแถลงเรื่องหวย 30 ล้าน เมื่อวันที่ 31 มกราคม 2561 ซึ่งแย้งกับความรู้สึกของคนไทยส่วนหนึ่ง
ชมรมช่วยเหลือเหยื่ออาชญากรรม จึงต้องออกมาชี้แจ้งข้อเท็จจริงเมื่อวันที่ 3 กุมภาพันธ์ 2561 โดยการเสนอคลิปภาพ เอกสารหลักฐานต่างๆ รวมทั้งส่งทีมงานลงพื้นที่ด้วย ตั้งแต่ระหว่างวันที่ 2-28 พฤศจิกายน 2560 และพบความผิดปกติ ซึ่งทางชมรมได้ให้โอกาสแก่ ครูปรีชา ใคร่ครวญ เป็นเวลา 3 วัน เพื่อกลับตัวกลับใจ แต่ครูปรีชากลับไม่รับโอกาสและท้าทายว่ามีทีเด็ด รอขึ้นศาลอย่างเดียว การแถลงข่าวครูปรีชา ที่ออกมาเรียกร้องหาความรับผิดชอบว่า หากครูปรีชาเป็นเจ้าของหวย 30 ล้านจริงใครจะรับผิดชอบ
“หากวันที่ 28 กุมภาพันธ์ 61 สำนักงานตำรวจแห่งชาติแถลงผลสรุปออกมาว่า ครูปรีชา เป็นเจ้าของหวย 30 ล้าน 100% ทางชมรมยินดีที่จะนำดอกไม้ธูปเทียนไปขอขมาครูปรีชา และจะยุติบทบาทประธานชมรมและปิดชมรมเพื่อเป็นการแสดงความรับผิดชอบ ที่ทางชมรมฯนำเสนอข้อมูลต่อสาธารณะว่าครูปรีชาไม่ได้เป็นเจ้าของหวย 30 บาท”
ทั้งนี้ นายอัจฉริยะ ยืนยันพร้อมรับผิดชอบทุกคำพูด และทุกเรื่องราวที่เกิดจากชมรมฯ และจะแถลงทุกรายละเอียดของเรื่องนี้อีกครั้งเวลา 19.00 น. ของวันที่ 28 กุมภาพันธ์ 2561