เมื่อกลางดึกวันที่ 20 ม.ค. น.ส.เพชรรัตน์ ภูมาศ นายอำเภอเฉลิมพระเกียรติ จ.บุรีรัมย์ พร้อมด้วย นายถิรพล ประยงค์ หัวหน้า ศอ.ปส.จ.บุรีรัมย์ พ.ต.ท.นิวัฒน์ อาทวัง รองหัวหน้าชุดปฎิบัติการปราบปรามยาเสพติด (ชป.ปส.) ภ.จว.บุรีรัมย์ พร้อมกำลังเจ้าหน้าที่ตำรวจ ทหาร ฝ่ายปกครอง ชุดพิทักษ์บุรีรัมย์ ควบคุมตัวนายต่อกุล ลัทธิกุล หรือเสี่ยจ๊อป อายุ 38 ปี อยู่บ้านเลขที่ 39 หมู่ที่ 10 ต.ถาวร อ.เฉลิมพระเกียรติ จ.บุรีรัมย์ ซึ่งมีอาชีพรับเหมา กับน.ส.กิรติกา อิงแอบ หรือเจ๊แสง อายุ 29 ปี อยู่บ้านเลขที่ 44 หมู่ที่ 3 ต.เจริญสุข อ.เฉลิมพระเกียรติ จ.บุรีรัมย์ สองสามีภรรยาไปตรวจค้นหายาเสพติดเพิ่มเติม ที่บ้านพักของนายต่อกุล ซึ่งเป็นบ้านพักไม่มีเลขที่ ตั้งอยู่ที่หมู่บ้านโคกสำราญ หมู่ที่ 10 ถ.นางรอง-ละหานทราย ต.ถาวร อ.เฉลิมพระเกียรติ จ.บุรีรัมย์
หลังจากนายต่อกุล กับน.ส.กิรติกา ให้การยอมรับสารภาพ ว่ายังมียาบ้าจำนวน 1 มัด หรือประมาณ 2,000 เม็ด ที่นายต่อกุล ได้ใช้รถแบคโฮขุดฝังดินไว้ บริเวณด้านหลังบ้านพัก
เมื่อไปถึงบ้านพักหลังดังกล่าว นายต่อกุล ได้นำชี้จุดที่ฝังยาเสพติดไว้ เจ้าหน้าที่จึงได้จอบช่วยกันขุดอยู่ครู่ใหญ่ แต่ไม่พบ คาดว่าน่าจะถูกฝังอยู่ลึก จึงได้ให้นายต่อกุล ใช้รถแบคโฮขุดและตักดินขึ้นมา ก็พบวัตถุสีขาวห่อด้วยถุงพลาสติกใสอีกชั้นหนึ่ง ตรวจสอบพบเป็นกระบอกเครื่องกรองน้ำ ภายในพบยาบ้าบรรจุอยู่ในถุงพลาสติกจำนวน 10 ถุง รวมยาบ้าทั้งหมด 1,998 เม็ด จึงควบคุมตัวไปสอบสวนที่เพิ่มเติมที่ กองร้อยตำรวจตระเวนชายแดนที่ 215 ก่อนนำตัวส่ง พนักงานสอบสวน.สภ.ถาวร อ.เฉลิมพระเกียรติ ดำเนินคดีตามกฎหมายต่อไป
นอกนี้ยังขยายผลจับกุม น.ส.ปาริชาติ เสาวพันธ์ หรือน้ำ อายุ 23 ปี อยู่บ้านเลขที่ 25 หมู่ที่ 8 ต.โกรกแก้ว อ.โนนสุวรรณ จ.บุรีรัมย์ ซึ่งเป็นเครือข่ายเดียวกัน ได้อีก 1 ราย ขณะติดต่อเข้ามาเพื่อจะมารับยาบ้าที่เหลืออีก 1 มัดกับนายต่อกุล
นายต่อกุล กับ น.ส.กิรติกา ยังให้การยอมรับสารภาพว่า นายพนม หรือกระเทยเดี่ยว ได้มาพักอยู่ที่บ้านร่วมกับตนและภรรยาประมาณ 2-3 เดือนที่ผ่านมา ซึ่งตนและภรรยาจะซื้อทั้งยาบ้าและยาไอซ์จากนายพนม มาเสพเป็นประจำ โดยก่อนถูกจับกุมมีน.ส.ปาริชาติ กับนายสันต์ มาหานายพนม ที่บ้านของตน จากนั้นนายสันต์กับน.ส.ปาริชาติ กลับออกไป นายเดี่ยวจึงได้นำเอายาบ้ามาให้ตนกับภรรยา 1 มัด ต่อมาตนและภรรยา จึงได้นำไปฝังไว้ที่หลังบ้าน เพื่อป้องกันการตรวจพบของเจ้าหน้าที่ กระทั่งมาทราบข่าวว่านายพนม ถูกจับกุม และเจ้าหน้าที่ก็มาจับกุมตนกับภรรยา