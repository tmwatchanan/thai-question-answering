นางสมร เทิดธรรมพิบูล กรรมการผู้จัดการใหญ่ บริษัท ไปรษณีย์ไทย จำกัด (ปณท) กล่าวว่า บริษัท ไปรษณีย์ไทย จำกัด แจ้งเตือนประชาชนกรณีฝากส่งสิ่งของทางไปรษณีย์ อย่าให้บุคคลแปลกหน้ายืมบัตรประชาชนเพื่อฝากส่งสิ่งของทางไปรษณีย์ เพื่อป้องกันกรณีผู้กระทำผิดลักลอบส่งสิ่งของผิดกฎหมายผ่านเส้นทางไปรษณีย์ และหลบเลี่ยงการตรวจค้นจากเจ้าหน้าที่ อาทิ การส่งสิ่งเสพติด การส่งอาวุธ เป็นต้น โดยประชาชนผู้ใช้บริการฝากส่งไปรษณีย์ทุกคนต้องแสดงบัตรประจำตัวประชาชน หรือบัตรอื่นที่มีเลขประจำตัวประชาชน หรือหนังสือเดินทาง (กรณีเป็นชาวต่างประเทศ) ทุกครั้งก่อนการฝากส่งสิ่งของทางไปรษณีย์ทุกประเภท ซึ่งเริ่มประกาศใช้กฎดังกล่าวตั้งแต่วันที่ 8 เมษายน 2559 เป็นต้นมา ณ ที่ทำการไปรษณีย์ทุกแห่งทั่วประเทศ ทั้งนี้ หากผู้ใช้บริการไม่ได้เตรียมหลักฐานประจำตัวมาในขณะฝากส่ง ไปรษณีย์ไทย มีความจำเป็นต้องขอปฏิเสธการรับฝาก จนกว่าจะมีหลักฐานมาแสดงต่อเจ้าหน้าที่เพื่อดำเนินการฝากส่งสิ่งของเข้าสู่ระบบไปรษณีย์ต่อไป 
     อนึ่ง มาตรการดังกล่าวเป็นไปตามประกาศสำนักนายกรัฐมนตรี เกี่ยวกับมาตรการป้องกันและปราบปรามยาเสพติด "เรื่องแก้ไขเพิ่มเติมการกำหนดประเภทสถานประกอบการที่อยู่ภายใต้บังคับของมาตรการป้องกันและปราบปรามการกระทำความผิดเกี่ยวกับยาเสพติดในสถานประกอบการ" และ "เรื่องแก้ไขเพิ่มเติมมาตรการป้องกันและปราบปรามการกระทำความผิดเกี่ยวกับยาเสพติดในสถานประกอบการ" ซึ่งมีสาระสำคัญกำหนดให้ผู้ประกอบกิจการขนส่งสินค้าหรือพัสดุภัณฑ์ เป็นสถานประกอบการที่อยู่ภายใต้บังคับของมาตรการป้องกันและปราบปรามการกระทำความผิดเกี่ยวกับยาเสพติดในสถานประกอบการ และต้องให้ความร่วมมือดำเนินการโดยผู้ใช้บริการจะต้องแสดงหลักฐานประจำตัว อาทิ บัตรประจำตัวประชาชนของผู้ฝากส่งหรือผู้ฝากส่งแทน