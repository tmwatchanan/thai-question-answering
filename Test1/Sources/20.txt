10 แนวโน้มพฤติกรรมผู้บริโภคในปี 2018 และในอนาคต
ร่างกายคือรีโมทสั่งการ : ในปัจจุบันหลายคนสั่งการอุปกรณ์ของตัวเองด้วยเสียง ทำให้ผู้บริโภคจำนวน 2 ใน 3 คิดว่าในอีก 3 ปีข้างหน้า มีแนวโน้มว่าอุปกรณ์จะสามารถสั่งการด้วยการแสดงออกทางสีหน้า การพูดเสียงสูง-ต่ำ ท่าทางการขยับของร่างกาย ตลอดจนการสัมผัสกับอุปกรณ์
การได้ยิน : กว่า 63% ของผู้บริโภคต้องการหูฟังที่สามารถแปลภาษาให้เราเข้าใจได้แบบ Real-time และอีก 52% อยากได้หูฟังไว้ใส่ตอนนอนที่ป้องกันเสียงกรนจากคนใกล้ตัว
การเรียนรู้จะเป็นเรื่องที่ใหม่อยู่เสมอ : จากการมาของเทคโนโลยีใหม่ๆ ทำให้ผู้บริโภคจำนวน 30% รู้สึกว่าตัวเองล้าหลัง ซึ่งในขณะเดียวกันนั้น มันก็ทำให้เขาสามารถศึกษาเรียนรู้ทักษะเรื่องต่างๆ ได้อย่างรวดเร็ว และจากผู้บริโภค 46% บอกว่า อินเทอร์เน็ต ช่วยให้เรียนรู้ทักษะใหม่ๆ และลืมมันไป ได้อย่างรวดเร็วกว่าที่เคยเป็นมา
โซเชียลมีเดีย คือโทรโข่งส่วนตัว : กว่า 55% ของผู้บริโภคใช้โซเชียลมีเดียช่องทางต่างๆ เป็นกระบอกเสียงในการส่งต่อข้อความของตัวเองไปยังคนหมู่มาก
การโฆษณาที่สมจริงมากยิ่งขึ้น : การทำโฆษณาสินค้าและผลิตภัณฑ์ในสมัยใหม่ จะมีความสมจริงมากยิ่งขึ้นด้วยเทคโนโลยี AR (Augmented Reality) และ VR (Visual Reality) จากผู้บริโภคกว่าครึ่งคิดว่าเวลาดูโฆษณารู้สึกเหมือนกับได้สัมผัสตัวสินค้าจริงๆ
การสื่อสารที่ต่างจากเดิม : ผู้บริโภคจำนวนกว่า 50% ไม่สามารถบอกถึงความแตกต่างระหว่างมนุษย์กับเครื่องจักรได้ เมื่อสื่อสารกันผ่านตัวอักษร และผู้บริโภคกว่า 40% คิดว่าคงจะน่ากลัวไม่น้อย ถ้าสมาร์ทโฟนสามารถรับรู้และตอบโต้กับปฏิกิริยาของมนุษย์ เช่น อาการเศร้าสร้อย ดีใจ หรือโกรธ
สังคมแห่งการผ่อนคลาย : 32% ของนักเรียนและคนทำงานยุคใหม่ ไม่ต้องการมีชีวิตอยู่เพื่อทำงานเพียงอย่างเดียว และกว่า 40% ต้องการหุ่นยนต์มาทำงานหารายได้ให้แก่พวกเขา เพื่อที่จะได้ใช้เวลาไปพักผ่อน
รูปถ่ายเสมือนจริง : ผู้บริโภคจาก 3 ใน 4 เชื่อว่าเทคโนโลยี VR (Virtual Reality) จะช่วยเติมเต็มจินตนาการของพวกเขาให้สามารถเดินเข้าไปอยู่ในรูปถ่ายใบเก่า และหวนระลึกถึงอดีตได้ คล้ายกับในหนังภาพยนตร์
การคมนาคมบนท้องฟ้า : เนื่องจากจำนวนถนนมีไม่เพียงพอต่อจำนวนรถยนต์ในปัจจุบัน ทำให้เกิดการจราจรที่ติดขัด ซึ่งผู้บริโภคกว่า 39% คิดว่าเมืองของพวกเขา ต้องการเส้นทางบนท้องฟ้าสำหรับโดรนและยานพาหนะขนส่งที่บินได้ อย่างไรก็ตามยังคงมีความกังวลอยู่เกี่ยวกับความปลอดภัย หากว่าเกิดเหตุขัดข้องหรืออุบัติเหตบนท้องฟ้า อาจทำอันตรายกับผู้คนที่อยู่บนพื้นดินได้
พลังงานแห่งโลกอนาคต : อุปกรณ์อิเล็กทรอนิกส์ที่ใช้กันอยู่ในปัจจุบัน ย่อมต้องพึ่งพาพลังงานในการขับเคลื่อน ทำให้กว่า 80% ของผู้บริโภคเชื่อว่าภายในอีก 5 ปีข้างหน้า เราจะมีแบตเตอรี่ที่ใช้งานได้ยาวนานกว่าเดิม จนไม่ต้องกังวลเรื่องการชาร์จเลย
จะเห็นได้ว่า 10 แนวโน้มพฤติกรรมของผู้บริโภค เกี่ยวกับเทคโนโลยีต่างๆ ที่กำลังจะมาในปี 2018 และในอนาคต ดังที่กล่าวไปข้างต้นนั้น บอกให้เรารู้ว่า ผู้บริโภคต้องการสินค้าที่ช่วยเพิ่มความสะดวกสบายในการใช้ชีวิตประจำวัน เช่น การคมนาคมบนท้องฟ้า ช่วยลดเวลาในการเดินทางหรือรับส่งสินค้า หรือจะเป็นแหล่งพลังงานที่สามารถใช้งานได้ยืนยาว เพื่อที่จะได้ไม่ต้องเสียเวลาชาร์จแบตเตอรี่บ่อยๆ
อย่างไรก็ตามเทคโนโลยีที่ผู้บริโภคต้องการมักจะเปลี่ยนแปลงไปเรื่อยๆ ตามค่านิยมและวิถีการใช้ชีวิตในช่วงเวลานั้นๆ บางแนวโน้มก็อาจจะได้รับความนิยม บ้างก็อาจจะไม่ได้รับความนิยม อย่างไรเราคงต้องติดตามข่าวสารอย่างสม่ำเสมอ เพื่อวิเคราะห์ว่าผู้บริโภคต้องการอะไรอยู่ในขณะนั้น และผลิตสินค้ามาเติมเต็มความต้องการ สุดท้ายนี้ เราหวังว่าข้อมูลนี้จะมีประโยชน์แก่ทุกคนนะครับ