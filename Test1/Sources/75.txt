หาดนางรำ – หาดนางรอง ตั้งอยู่ในบริเวณท่าเรือจุกเสม็ด ฐานทัพเรือสัตหีบ อยู่ในความดูแลของกองทัพเรือ เป็นหาดคู่แฝดที่อยู่ติดกันมีเพียงแหลมหินเล็กๆ กั้น สามารถเดินถึงกันได้ ทั้งสองหาดนี้มีน้ำทะเลใส ทรายขาว สวยที่สุดของทะเลชลบุรี (ไม่รวมชายหาดบนเกาะ) ปัจจุบันหาดนางรำ หาดนางรองมีนักท่องเที่ยวเยอะกว่าแต่ก่อนมาก เนื่องจากว่ามีคนรู้จักมากขึ้น ชายหาดบรรยากาศดี เล่นน้ำทะเลได้ มีแนวร่มเงาต้นสน สามารถนำเสื่อมาเอง ปูใต้ต้นไม้ได้โดยไม่มีค่าใช้จ่าย ทำอาหารริมหาดได้ นำเครื่องดื่ม-อาหารเข้ามาทานได้ มีของกินขายเยอะ ห้องน้ำ ที่อาบน้ำจืดสะดวก
หาดนางรำ หาดนางรอง ถึงแม้ว่าจะเป็นหาดที่อยู่ติดกันแต่ก็มีบรรยากาศที่แตกต่างกันหลายอย่าง ทั้งด้านความร่มรื่น ความเป็นธรรมชาติ ความเป็นส่วนตัว ความสะดวก ซึ่งก็ดีกันไปคนละแบบขึ้นกับความชอบของแต่ละคน
การเข้าไปเที่ยวหาดนางรำ หาดนางรอง สามารถไปเที่ยวได้ทุกวัน ช่วงปิดเทอม และ วันหยุดคนจะเยอะเป็นพิเศษ ชาวต่างชาติสามารถเข้าหาดได้เหมือนคนไทย ไม่มีค่าใช้จ่ายเพิ่ม
หาดนางรำ เป็นหาดแรกที่นักท่องเที่ยวเจอ หาดมีความยาวประมาณ 500 เมตร มีแนวต้นสนให้ความร่มรื่นตลอดแนวชายหาด น้ำทะเลค่อนข้างใส ทรายละเอียด หาดค่อยๆ ลาดลงทะเล น้ำไม่ลึกมาก เหมาะกับการเล่นน้ำ เมื่อหันหน้าไปยังทะเลทางขวามือเป็นท่าเรือจุกเสม็ด ส่วนทางซ้ายเป็นหาดนางรอง หาดนางรำฝั่งที่ติดกับหาดนางรองจะมีโขดหิน และเศษหินอยู่ที่หาด ไม่ค่อยเหมาะกับการเล่นน้ำ แต่เหมาะกับการถ่ายรูป สุดปลายหาดนางรำเป็นแหลมหินขนาดเล็ก คั่นระหว่างหาดนางรำและหาดนางรองมีรูปปั้นพระอภัยมณีและผีเสื้อสมุทร สามารถเดินทะลุระหว่าง 2 หาดได้
หาดนางรอง เป็นชายหาดที่อยู่ถัดจากหาดนางรำ สามารถเดินจากหาดนางรำเข้าไปได้ หรือ จะขับรถเข้าไปก็ได้ ชายหาดนางรองเป็นหาดที่ค่อนข้างเงียบสงบ ไม่มีร้านค้า เตียงผ้าใบ และสิ่งอำนวยความสะดวก แตกต่างจากหาดนางรำมาก บริเวณชายหาดดูเป็นธรรมชาติ พื้นที่หาดกว้าง ไม่ค่อยมีร่มเงาต้นไม้ ชายหาดยาวประมาณ 700 เมตร สุดชายหาดจะเป็นแนวภูเขายื่นไปในทะเล น้ำทะเลจะใสกว่าหาดนางรำ แต่มีหินใต้น้ำเยอะกว่า สามารถลงเล่นน้ำได้แต่ต้องระวังหินบาด โดยรวมแล้วหาดนางรองเหมาะสำหรับคนที่ชอบความเป็นส่วนตัว เป็นธรรมชาติ