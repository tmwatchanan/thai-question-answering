     มาวิน ลูกชายคนเดียวของ ชนะ ประธานผู้บริหารธนาคารชื่อดัง และเป็นพ่อม่ายเนื้อหอมที่ทุกคนต่างให้ความสนใจ แม่ของมาวินเสียชีวิตตั้งแต่เขายังเด็ก มาวินจึงได้รับการเลี้ยงดูโดย ป้าแวว พี่เลี้ยงของพ่อที่เป็นคนเก่าคนแก่ ตั้งแต่เล็กจนโตมาวินถูกพ่อเลี้ยงดูอย่างเคร่งครัดมาโดยตลอด พอเข้ามหาวิทยาลัยก็เลือกสอบเข้าคณะพาณิชยศาสตร์ และการบัญชี ตามทางที่พ่อขีดไว้ให้ มาวินมีเพื่อนสนิทที่รู้จักกันมาตั้งแต่เด็กอยู่หนึ่งคนคือ น็อต เป็นเพื่อนแท้ที่คอยช่วยเหลือมาวินในยามคับขัน
          ครอบครัวของมาวินกับน็อตสนิทกันมาก เพราะชนะเป็นเพื่อนกับ เกษม พ่อของน็อต และยังมี หรรษา แม่ของน็อต ที่พยายามเชียร์ ลดา น้องสาวของเกษมให้กับชนะ แต่ชนะเองก็ยังสนใจแต่เรื่องของมาวิน และยังไม่พร้อมเริ่มต้นใหม่กับใคร
          ในขณะเดียวกัน แบงค์ อิจฉามาวินมาตั้งแต่เด็ก เพราะถูก กอบเกียรติ พ่อของแบงค์กับ กิ่งแก้ว แม่ของแบงค์ เปรียบเทียบกับมาวินอยู่ตลอดเวลา แต่ ลูกแพร์ น้องสาวของแบงค์ กลับชอบและชื่นชมมาวินแบบสุด ๆ ซึ่งนั่นทำให้แบงค์เกิดความริษยาและต้องการเอาชนะมาวินให้ได้ แบงค์เป็นแฟนกับ โมน่า ลูกสาวของเจ้าแม่อสังหาริมทรัพย์อย่าง วิภาดา ลึก ๆ แล้วโมน่าก็แอบชอบมาวินอยู่เหมือนกัน
          วันหนึ่งมาวินเปิดประตูเข้าห้องเรียนผิด และได้พบกับ ทอฝัน มาวินตกหลุมรักทอฝันตั้งแต่แรกเห็น โชคดีที่น็อตเป็นผู้เชี่ยวชาญเรื่องสาวสวยในมหาวิทยาลัย จึงรู้ว่าทอฝันกำลังแสดงละครเวทีของชมรมละคร และพามาวินมาดู ตั้งแต่นั้นมามาวินก็พยายามจีบทอฝันโดยขอความช่วยเหลือจาก หมวย เพื่อนสนิทของทอฝัน แต่ทอฝันกลับไม่ปลื้มคุณหนูอย่างมาวินเอาซะเลย เพราะเธอมาจากครอบครัวฐานะปานกลาง ทะนง พ่อของเธอรับข้าราชการครู ส่วน เหมือนฝัน เป็นแม่บ้านทำขนมขาย แม้จะไม่ร่ำรวยแต่ทุกคนในครอบครัวก็มีความสุข นอกจากทอฝันจะไม่ถูกชะตาแล้ว มาวินยังเจออุปสรรคสำคัญอย่าง กวี  เพื่อนสนิทของทอฝันที่แอบรักทอฝันอยู่ แต่มาวินก็ไม่ละความพยายาม เขายอมทำทุกอย่างแม้กระทั่งเปลี่ยนวิธีการแต่งตัวให้ดูติดดินเหมือนกวี แต่หนทางดูริบหรี่ 
          วันหนึ่งหมวยแนะนำให้มาวินประกวดแต่งเพลงละครเวทีเพื่อเอาชนะใจทอฝัน มาวินไม่คิดว่าตัวเองจะทำได้ แต่ก็ขอลองดูสักตั้ง ปรากฏว่าเขากลับมีความสุขเวลาแต่งเพลงอย่างบอกไม่ถูก มาวินพยายามเต็มที่ จนสามารถชนะการประกวดแต่งเพลงในที่สุด ในขณะความสัมพันธ์ของทอฝันกับมาวินค่อย ๆ พัฒนา แต่ความสัมพันธ์ของพ่อกับมาวินก็ค่อย ๆ แย่ลง มาวินสอบได้คะแนนต่ำกว่าเกณฑ์ เพราะมัวแต่เอาเวลาไปแต่งเพลง ชนะโกรธมากที่มาวินโกหกตนเอง อย่างไรก็ตามสองพ่อลูกก็คืนดีกันเพราะต่างฝ่ายต่างคิดถึงกัน
          ขณะที่ชนะกำลังยุ่งกับปัญหากู้เงินที่บริษัท มาวินก็ตัดสินใจไปออดิชั่นเป็นพระเอกละครเวทีของชมรม และได้รับคัดเลือกให้ได้รับบทพระเอกคู่กับทอฝันในที่สุด ระหว่างการซ้อมละครมาวินเริ่มรู้สึกว่าเขากำลังค้นพบตัวเอง ได้เจอสิ่งที่ตัวเองรักนั่นก็คือ การแสดงละคร แต่เขาก็รู้สึกผิดที่ต้องปิดบังพ่ออยู่ดี พอถึงวันแสดง ชนะรู้ความจริงจากแบงค์เลยรีบตรงมาที่โรงละครทันที ชนะโกรธจัดจนตบหน้ามาวิน มาวินเสียใจมาก ขอร้องให้พ่อยอมให้ได้ทำสิ่งที่ตนเองรักต่อไป แต่ชนะไม่ยอมฟัง และดูถูกว่าสิ่งที่มาวินทำเป็นเรื่องไร้สาระ ตั้งแต่นั้นมาสองพ่อลูกก็ไม่คุยกันอีกเลย จนกระทั่งชนะจับได้ว่ามาวินกำลังสานสัมพันธ์กับทอฝัน ชนะกับมาวินทะเลาะกันอย่างรุนแรงอย่างที่ไม่เคยเกิดขึ้นมาก่อน ป้าแววพยายามห้ามทั้งคู่แต่ไม่เป็นผล จนอาการโรคหัวใจของป้าแววกำเริบเกิดช็อกแน่นิ่งไป ชนะกับมาวินต้องรีบพาส่งโรงพยาบาล แต่อาการของป้าแววหนักเกินจะเยียวยา ป้าแววจากไปในที่สุด มาวินรู้สึกเหมือนกับว่าโลกถล่มทลายลงตรงหน้า
          มาวินตัดสินใจหนีออกจากบ้านไปขออาศัยกับครอบครัวทอฝัน ที่นั่นเองมาวินได้สัมผัสกับความอบอุ่นของครอบครัวอย่างแท้จริง ชนะออกตามหามาวิน และรู้สึกไม่อยากสูญเสียใครไปอีกแล้ว พอชนะรู้ว่ามาวินไปอยู่กับครอบครัวทอฝันก็โมโหมากรีบบึ่งรถไปบ้านทอฝัน แต่ระหว่างทางเกิดอุบัติเหตุรถชนเสาไฟฟ้า มาวินรู้ข่าวก็รีบไปหาพ่อที่โรงพยาบาลทันที ในขณะที่ทอฝันก็รู้สึกผิดที่เป็นต้นเหตุทำให้ชนะกับมาวินทะเลาะกัน ทอฝันจึงตัดสินใจขอยุติความสัมพันธ์กับมาวินทั้ง ๆ ที่รักมาวินสุดหัวใจ สุดท้ายความรักระหว่างทอฝันกับมาวินจะลงเอยอย่างไร? และมาวินจะมีโอกาสทำความฝันของตัวเองสำเร็จหรือไม่?