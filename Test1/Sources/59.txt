พระนครคีรี หรือเขาวัง สร้างขึ้นเมื่อปี พ.ศ. 2402 เป็นที่ประทับฤดูร้อนของพระบาทสมเด็จพระจอมเกล้าเจ้าอยู่หัว รัชกาลที่ 4 และใช้เป็นสถานที่ต้อนรับแขกบ้านแขกเมืองอยู่หลายครั้ง อีกทั้งยังเป็นพระราชวังแห่งแรกของประเทศไทยที่สร้างบนยอดเขา ซึ่งถือว่าสถานที่แห่งนี้เป็นพระบรมราชานุสรณ์ที่ทรงคุณค่า และเป็นมรดกทางศิลปวัฒนธรรมที่สำคัญแห่งหนึ่งของประเทศไทย และยังเป็นสถานที่ท่องเที่ยวที่มีชื่อเสียงของจังหวัดเพชรบุรี 
          เพื่อเป็นการส่งเสริมและรณรงค์ให้ประชาชนและนักท่องเที่ยวเกิดความสนใจเดินทางมาท่องเที่ยวภายในจังหวัดเพชรบุรี และเผยแพร่ประชาสัมพันธ์แหล่งท่องเที่ยว รวมถึงกิจกรรมอันเป็นเอกลักษณ์ของจังหวัดให้เป็นที่รู้จักมากขึ้น จังหวัดเพชรบุรี ได้ร่วมกับพิพิธภัณฑสถานแห่งชาติพระนครคีรี วัฒนธรรมจังหวัดเพชรบุรี การท่องเที่ยวแห่งประเทศไทย (ททท.) สำนักงานเพชรบุรี องค์การบริหารส่วนจังหวัดเพชรบุรี เทศบาลเมืองเพชรบุรี หน่วยงานภาครัฐและเอกชนในพื้นที่ กำหนดจัด "งานพระนครคีรี - เมืองเพชร ครั้งที่ 32 ประจำปี 2561" ภายใต้แนวคิด "มหัศจรรย์พระนครคีรี ธานีมไหสวรรย์" ระหว่างวันที่ 9-18 กุมภาพันธ์ 2561 ณ บริเวณโดยรอบอุทยานประวัติศาสตร์พระนครคีรี (เขาวัง) และลานอุทยานเฉลิมพระเกียรติพระบาทสมเด็จพระจอมเกล้าเจ้าอยู่หัว อำเภอเมือง จังหวัดเพชรบุรี
          ซึ่งภายในงานประกอบด้วยกิจกรรมที่น่าสนใจต่าง ๆ ดังนี้
​    วันศุกร์ที่ 9 กุมภาพันธ์ 2561 เวลา 16.00 น. ช่วงพิธีเปิดงาน ชมความอลังการของขบวนแห่เทิดพระเกียรติ วิถีชีวิต ศิลปวัฒนธรรมและกิจกรรมส่งเสริมการท่องเที่ยวของ 8 อำเภอ          
           ชมความสวยงามของการประดับแสงไฟและการประดับไฟย้อมสีสถานที่สำคัญด้านบนพระนครคีรีตลอด 10 คืน