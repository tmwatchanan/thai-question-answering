วานนี้ (31 ส.ค.) ร.ต.ท.คำพา พันธ์เพ็ง พนักงานสอบสวน สภ.เมืองอำนาจเจริญ รับแจ้งเหตุฆ่ากันตาย ที่บริเวณหนองสระ ใกล้กับทุ่งนา บ้านนาแต้ ม.9 ต.หนองมะแซว อ.เมือง จ.อำนาจเจริญ จึงรีบออกไปตรวจสอบ พร้อมด้วย พ.ต.อ.สถาพร เอมโอษฐ์ ผกก.สภ.เมืองอำนาจเจริญ แพทย์เวร ร.พ.อำนาจเจริญ และหน่วยกู้ภัย
เมื่อถึงที่เกิดเหตุพบศพนายถนอม จันทะเพชร อายุ 68 ปี นอนเสียชีวิตอยู่ข้างหนองสระใกล้กับทุ่งนา อยู่ในสภาพนอนหงาย สวมเสื้อเชิ้ตแขนยาวสีขาว กางเกงขาสั้นสีดำ สภาพศพศีรษะถูกตัดขาดออกจากลำคอ ขาด้านขวาถูกตัดขาด และขาด้านซ้ายมีรอยถูกตัดหวิดขาด เบื้องต้นทราบว่าผู้ก่อเหตุคือนายสาลี วิเศษ อายุ 44 ปี ซึ่งผู้ตายเองเป็นคนนำชายก่อเหตุนี้มาเลี้ยงไว้ตั้งแต่ยังเด็ก แต่เขามีพฤติกรรมอารมณ์รุนแรง โมโหร้ายและสติไม่ค่อยดี ซึ่งหลังเกิดเหตุได้หายตัวไป จากการตรวจสอบประวัติพบว่าเคย ผู้ก่อเหตุเคยต้องคดีพยายามฆ่าพี่เขยมาแล้วครั้งหนึ่ง และเพิ่งพ้นโทษออกมาได้ไม่นาน
ต่อมาเจ้าหน้าที่ สภ.เมืองอำนาจเจริญ กระจายกำลังออกค้นหาติดตามตัวนายสาลี ผู้ต้องสงสัย โดยมีชาวบ้านแจ้งเบาะแสว่านายสาลีได้วิ่งหลบหนีออกไปกลางทุ่งนาท้ายหมู่บ้านนาแต้ เจ้าหน้าที่จึงได้ติดตามไปก็พบเห็นนายสาลีนอนหลบในคันนา โดยเสื้อผ้าที่สวมใส่ยังมีคราบเลือดติดอยู่ เจ้าหน้าที่จึงควบคุมตัวไปสอบสวน แต่นายสาลีให้การวกวนและพูดจาไม่รู้เรื่อง ซึ่งเจ้าหน้าที่จะได้สอบสวนต่อไป
พ.ต.อ.สถาพร เอมโอษฐ์ ผกก.สภ.เมืองอำนาจเจริญ กล่าวว่า คดีนี้ถือเป็นคดีที่สะเทือนขวัญอีกคดีที่ประชาชนให้ความสนใจเป็นอย่างมาก เนื่องจากเป็นการลงมือฆ่าผู้มีพระคุณด้วยการตัดคอจนขาด อีกทั้งยังตัดขาทั้งสองข้างอีกด้วย คาดว่าจะสามารถสรุปคดีได้โดยเร็ว เพราะมีชาวบ้านที่เห็นเหตุการณ์ยืนยันว่านายสาลีเป็นคนนำศพของผู้ตายมาทิ้งไว้ข้างสระน้ำดังกล่าว และเจ้าหน้าที่ตำรวจก็ได้เร่งหาศีรษะของผู้ตายซึ่งคาดว่าจะตกลงไปในสระน้ำ พร้อมทั้งอุปกรณ์ที่ผู้ต้องหาใช้ในการก่อคดีที่โหดเหี้ยมได้อย่างแน่นอน