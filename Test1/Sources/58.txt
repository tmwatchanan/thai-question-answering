   ได้รับเสียงตอบรับจากแฟนๆ ของ เอ-ไทม์ โชว์บิส อย่างล้นหลาม จนได้กลับมาตามคำเรียกร้องเป็นปีที่ 5 แล้วสำหรับคอนเสิร์ตของ 3 หนุ่ม ความสามารถครบเครื่องแถวหน้าของเมืองไทย ที่ไม่ได้มีดีแค่พลังเสียงเท่านั้นแต่ฝีปากยังแซ่บจนต้องร้องซี๊ด อย่าง อ๊อฟ ปองศักดิ์ รัตนพงษ์, ป๊อป ปองกูล สืบซึ้ง และ ว่าน ธนกฤต พานิชวิทย์ ในคอนเสิร์ต สามแยกปากหวาน 3 บวก 1 ครั้งนี้เพิ่มเติมอีกหนึ่งหนุ่มที่มาแรงที่สุดในตอนนี้ โอ๊ต ปราโมทย์ ปาทาน กับความฮาที่จัดเต็มแบบแรงไม่มีตก 3 รอบรวด ที่ รอยัล พารากอน ฮอลล์ สยามพารากอน เมื่อวันก่อน 
     เปิดตัว 4 หนุ่มกันแบบล้ำๆ ด้วยยานอวกาศลำใหญ่ที่แลนดิ้งลงบนกลางเวที ก่อนที่จะเริ่มต้นอัพเดทชีวิตของแต่ละคนตามธรรมเนียมหลังจากกลับมารวมตัวกันอีกครั้ง แค่เริ่มต้นก็ปล่อยมุกกันรัวๆ ให้แฟนๆ ได้วอล์มเสียงหัวเราะกันก่อน แถมยังขนเพลงใหม่ของแต่ละคนมาให้ได้ฟังกันไม่ว่าจะเป็นเพลง แก, ภาพจำ, ปลายทางที่ว่างเปล่า และ คิดถึงจังมาหาหน่อย จากนั้นทั้ง 4 หนุ่มก็ขอจิกกัดเรื่องราวเหตุบ้านการเมืองตามสไตล์สามแยกปากหวาน ในเพลง วันหนึ่งฉันจะเดินเข้าป่า ที่เอาเพลงมาแปลงเนื้อให้ได้แสบๆ คันๆ ฮากันทั้งฮอลล์ ทั้งเรื่องหวยเจ้าปัญหา เสือดำ หรือแม้กระทั่งนาฬิกาอาถรรพ์ จนทำเอาหัวเราะลั่นสำลักน้ำลายเป็นเสียง "คุก คุก คุก" เสริมทัพความฮาด้วยรับเชิญคนแรก (เบนหล้า) เบน ชลาทิศ ไม่พลาดที่จะชวนออเจ้าทั้งฮอลล์ย้อนเวลากลับไปสู่ยุคกรุงศรีอยุธยาในเพลง บุพเพสันนิวาส แถมยังชวนทั้ง 4 หนุ่มแต่งชุดเป็นตัวละครในเรื่องอีกด้วย แต่ไม่ทันไรก็เปลี่ยนลุคไปเป็นบอยแบนด์มาในเพลงเพราะๆ อย่าง ตัดใจ, ปวดใจ, ไม่ตลก และ วอน คอนเสิร์ตครั้งนี้ทุ่มทุนสร้างจัดเต็มแขกรับเชิญหนุ่มฮอตมาแบบไม่ซ้ำ 3 คน 3 รอบ เริ่มจาก สิงโต นำโชค (ศุกร์) แสตมป์ อภิวัชร์ (เสาร์) และ ตู่ ภพธร (อาทิตย์) ที่มาดวลไมค์ดวลมุกฝีปากไม่แพ้เจ้าของเวที แถมยังมาร้องเพลงเพราะๆ ให้ได้ฟินกันอีกด้วย ในส่วนของพาร์ทก็อปปี้โชว์ที่ขาดไม่ได้ของคอนเสิร์ตนี้ก็มาในเพลง คุกกี้เสี่ยงทาย ที่ขอฉีกทุกกฎของความแบ๊วมาเป็นแบบฮาร์ดคอร์ และเพลง แสงสุดท้าย ที่ทั้ง 4 คนมาในลุคคูลๆ ของวง Bodyslam ที่ลงทุนขนลู่วิ่งขึ้นไปให้อ๊อฟวิ่งเป็นพี่ตูนอีกด้วย งานนี้ทั้ง 4 หนุ่มถึงขนาดโอดว่าเหนื่อยกว่าการร้องเพลงคือการเปลี่ยนชุดจนเพลงสุดท้ายอย่าง บอลลูน ต้องขอเปลี่ยนชุดกันบนเวที แถมลงเวทีมาส่งแฟนๆ กลับบ้านอย่างใกล้ชิดอีกด้วย 
     งานนี้เรียกได้ว่ากัดๆ ขบๆ กันพอหอมปากหอมคอให้ได้อรรถรส เพื่อมอบความสุขให้กับแฟนๆ สามแยกปากหวาน นอกจากทั้ง 4 หนุ่มจะทำให้เรามีความสุขและรอยยิ้มแล้ว ยังจะได้ส่งต่อรอยยิ้มให้กับน้องๆ อีกด้วย เพราะรายได้ส่วนหนึ่งมอบให้กับ มูลนิธิสร้างรอยยิ้มประเทศไทย เพื่อช่วยเหลือเด็กที่ป่วยเป็นโรคปากแหว่งเพดานโหว่