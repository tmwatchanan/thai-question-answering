หุ่นยนต์นิ่ม (soft robot) ที่มีรูปร่างคล้ายปลาผลงานการพัฒนาของศูนย์วิทยาการคอมพิวเตอร์และปัญญาประดิษฐ์แห่งสถาบันเทคโนโลยีแมสซาชูเซตส์ (MIT CSAIL) ในสหรัฐฯ ได้ถูกนำไปปล่อยให้แหวกว่ายในทะเลเคียงข้างกับเหล่าสัตว์น้ำ ทีมนักวิทยาศาสตร์หวังว่าจะสามารถนำหุ่นยนต์ชนิดนี้ไปใช้แก้ปัญหามลพิษที่กำลังเป็นภัยคุกคามมหาสมุทรทั่วโลกได้
หุ่นยนต์ปลาตัวนี้มีชื่อว่า "โซฟี" (SoFi) ซึ่งมีประสิทธิภาพในการดำน้ำได้ 50 ฟุต ภายในมีชิ้นส่วนอิเล็กทรอนิกส์ที่ถูกห่อหุ้มไว้ด้วยยางซิลิโคน หุ่นยนต์ตัวนี้ใช้มอเตอร์ปั๊มน้ำเข้าหางเป็นแรงขับเคลื่อนไปข้างหน้า นอกจากนี้มันยังใช้ส่วนครีบในการบังคับทิศทาง และสามารถเคลื่อนไหวได้อัตโนมัติ หรือบังคับได้ด้วยแผงควบคุมซูเปอร์นินเทนโดแบบกันน้ำ
ทีมนักวิทยาศาสตร์ทำการทดสอบโซฟี โดยปล่อยให้มันว่ายน้ำเคียงข้างปลาจริง ๆ แล้วถ่ายรูปและวิดีโอความละเอียดสูงด้วยเลนฟิชอาย ศ.แดเนียลา รัส ผู้อำนวยการ MIT CSAIL บอกว่า หลังจากได้ทดลองใช้งานโซฟีเป็นเวลาหลายชั่วโมงก็พบว่ามันไม่ได้เข้าไปรบกวนสัตว์น้ำ และไม่ทำให้ปลาตื่นกลัวแล้วว่ายน้ำหนีไป
ทีมนักวิทยาศาตร์ตั้งเป้าที่จะปล่อยฝูงปลาโซฟีออกสู่มหาสมุทร เพื่อใช้ในการนำทางปลาอื่น รวมทั้งใช้ตรวจจับผู้บุกรุกเข้าไปในทะเลแถบที่ต้องการอนุรักษ์ หรือใช้ในการเก็บตัวอย่างน้ำ และศึกษาธรรมชาติของมหาสมุทรที่กำลังเผชิญปัญหามลพิษอย่างหนัก ซึ่งโซฟีอาจช่วยทำแผนที่มลพิษ อีกทั้งยังอาจช่วยทำความสะอาดท้องทะเลได้ด้วย