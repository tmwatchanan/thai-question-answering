กรณีสมาชิกเฟซบุ๊ก หนึ่ง วัณภูมิ ได้แชร์เรื่องเล่าของสุนัขของตนเองที่หายไปเกือบสิบปี จนเจ้าตัวคิดว่าอาจจะตายไปแล้ว กระทั่งวันหนึ่งได้กลับไปที่พักย่านสายไหม ก็พบสุนัขนอนอยู่ริมถนน ด้วยความสงสัยเขาจึงเรียกชื่อมันออกไป ก่อนเจ้าตัวถึงกับน้ำตาซึมเมื่อมันชะโงกหน้าขึ้นมาแล้วเดินเข้ามาหา ไม่น่าเชื่อเลยว่าหายไปเกือบสิบปีแต่มันก็ยังคงจำเจ้าของได้อยู่เสมอ
ทั้งนี้ หลังจากเหตุการณ์ดังกล่าวได้ถูกเผยแพร่ออกไปจนสร้างความซาบซึ้งใจให้กับคนรักหมา แต่แล้วก็เกิดความพลิกขึ้นมา เมื่อสาวคนหนึ่งบอกว่าตนเป็นแฟนเก่าของหนุ่มคนดังกล่าว ได้ออกมาโพสต์ข้อความผ่านเฟซบุ๊กถึงเรื่องที่ชายหนุ่มพบสุนัขที่ไม่ได้เจอนานกว่า 10 ปีนั้น เรื่องดังกล่าวไม่เป็นความจริง พร้อมแฉว่าเธอและนายหนึ่ง ยังไปเจอหมาปุ๊กกี้ด้วยกันอยู่เลยก่อนจะเลิกกัน
ล่าสุด  น.ส.กรรณิกา (ขอสงวนนามสกุล) หรือจ๋อม  อายุ 24 ปี อดีตภรรยานายหนึ่ง เจ้าของสุนัข “ปุ๊กกี้” ที่อ้างว่าไม่เจอนับ 10 ปี ได้ออกมาเปิดเผยถึงประเด็นของสุนัขปุ๊กกี้ พร้อมทั้งเรื่องลูกที่ป่วยแต่อดีตสามีกลับไม่มาสนใจใยดี โดย คุณจ๋อม เล่าว่า เรื่องน้องหมาหายไปนั้นไม่เป็นความจริง หมาตัวดังกล่าวอยู่กับป้าสำลีแถวย่านสายไหม 33 กรุงเทพฯ ที่อดีตสามีเคยเช่าพักอาศัยอยู่กับครอบครัว  แต่พอช่วงที่น้ำท่วมกรุงเทพฯ เมื่อไม่กี่ปีที่ผ่านมา ก็ย้ายออกจากย่านสายไหม  ไปเช่าบ้านอยู่แถวปิ่นเกล้ากับพี่ชายแต่ไม่ได้เอาน้องหมาไปด้วย  ให้ป้าสำลีเป็นคนเลี้ยง
ซึ่งเวลาที่อดีตสามีไปเยี่ยมป้าสำลีก็ยังได้เจอกับน้องหมา ไม่ได้หายไปนานเป็น 10 ปีตามที่อดีตสามีโพสต์แต่อย่างใด ก็ไม่ทราบเจตนาว่าทำไมถึงออกมาโพสต์แบบนั้น หรืออยากสร้างกระแสให้แฟนคลับเห็นว่าเป็นคนใจบุญรักสัตว์หรือไม่ ตนไม่อยากให้อดีตสามีหลอกลวงสังคม หรือแฟนคลับ ทั้งที่ตัวเองก็รู้อยู่แก่ใจว่าความจริงคืออะไร