ในละครเรื่อง บุพเพสันนิวาส เมื่อวันที่ 21 มีนาคม 2561 หลายคนคงจะยังติดตราตรึงใจกับฉากที่โกษาเหล็ก ถูกสมเด็จพระนารายณ์มหาราช สั่งโบยด้วยหวาย อันเนื่องมาจากการรับเงินสินน้ำใจ ไม่ยอมสร้างป้อมปราการ โดยที่มีฟอลคอน ที่รู้เห็นต่อเหตุกาณ์ดังกล่าว เป็นผู้กราบทูลสมเด็จพระนารายณ์มหาราช
 ล่าสุด เฟซบุ๊ก วิพากษ์ประวัติศาสตร์ ได้ออกมาพูดถึงการเสียชีวิตของโกษาเหล็ก ที่หลายคนอาจจะไม่รู้ และคำสั่งเสียสุดท้ายที่โกษาเหล็กฝากไว้ให้ฟอลคอนด้วย
ทั้งนี้ โกษาเหล็ก ถือเป็นเสนาบดีคนสำคัญที่สุดในสมัยสมเด็จพระนารายณ์ ดำรงตำแหน่ง โกษาธิบดี จุตสดมภ์กรมพระคลัง ดูแลพระคลังและงานต่างประเทศ รับผิดชอบหัวเมืองชายทะเลตั้งแต่เพชรบุรีถึงตะนาวศรี และยังเคยออกรบกับสงครามตีเมืองเชียงใหม่ (พ.ศ.๒๒๐๕) สงครามกับพม่า (พ.ศ. ๒๒๐๗) และสงครามกับล้านช้าง (พ.ศ. ๒๒๑๓ – ๒๒๑๖) จนถือเป็นแม่ทัพคู่ใจของสมเด็จพระนารายณ์
 อย่างไรก็ตาม จากหลักฐานของบันทึกความทรงจำของบาทหลวง ชาวฝรั่งเศสชื่อ โคล้ด เดอแบส เกี่ยวกับชีวิตและมรณกรรมของก็องสตังซ์ ฟอลคอน ผู้ซึ่งใกล้ชิดกับฟอลคอน เผยว่า เจ้าพระยาโกษาธิบดี (เหล็ก) มีข้อเสียคือ เป็นผู้ที่มักลุ่มหลงในการสั่งสมทรัพย์สมบัติ และชอบรับของกำนัล ซึ่งฟอลคอนเมื่อรู้แล้ว ก็ได้ยืมเงินจาก จอร์จ ไวท์ พ่อค้าชาวอังกฤษ เจ้านายเก่า ไปมอบให้โกษาเหล็ก และขอฝากตัวเพื่อเข้ารับราชการ ซึ่งโกษาเหล็กก็รับไว้
นอกจากนี้ ยังมีจดหมายที่ชาวคาทอลิกอังกฤษ เขียนถึง บาทหลวงดอเลอ็องส์ (Père Pierre-Joseph D’orléans) กล่าวว่า เมื่อฟอลคอนเข้าสยามมาไม่นาน ก็ลักลอบขนอาวุธไปให้สงขลา เพื่อก่อกบฏกับอยุธยา ตามคำสั่งของริชาร์ด เบอร์นาบี (Richard Burnaby) พ่อค้าชาวอังกฤษ แต่เรื่องกลับแดงเสียก่อน นายเบอร์นาบีจึงเอาเงินให้ฟอลคอน ไปมอบให้โกษาเหล็ก เรื่องนี้จึงเงียบไป
นอกจากนี้ ยังมีกรณีที่ฟอลคอนเอง รับผ้าจากบริษัทอินเดียตะวันออกของอังกฤษ ไปขายที่ญี่ปุ่น แลกกับทองแดงของญี่ปุ่น แต่เกิดหนี้ค้างนาน จนนายแซมมวล พ็อตต์ (Samuel Pott) พ่อค้าชาวอังกฤษ ได้ส่งจดหมายไปที่สภาบริษัทอินเดียตะวันออก และบอกว่า บริษัทเองได้ร้องเรียนเรื่องนี้กับโกษาเหล็กแล้ว แต่โกษาเหล็กไม่สนใจลงโทษฟอลคอน โดยคาดว่าฟอลคอนอาจจะติดสินบนโกษาเหล็ก ให้เอาหูไปนา เอาตาไปไร่