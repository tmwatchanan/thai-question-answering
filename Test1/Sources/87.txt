นายกีรติ รัชโน รองอธิบดีกรมการค้าต่างประเทศ กระทรวงพาณิชย์ เปิดเผยว่า ในเดือนมีนาคมนี้จะเสนอ คณะกรรมการนโยบายบริหารจัดการข้าว หรือ นบข. ให้พิจารณาเปิดประมูลข้าวในสต็อกรัฐบาล ที่ยังเหลืออยู่อีกกว่า 2 ล้านตัน ซึ่งเป็นข้าวสำหรับภาคอุตสาหกรรมทั้งหมด ส่วนการจะเปิดให้ผู้ที่สนใจเข้ามายื่นซองเสนอราคานั้น คาดว่าจะเปิดได้ในช่วงหลังเดือนเมษายนเป็นต้นไป เพระผลผลิตข้าวนาปรังออกสู่ท้องตลาดหมดแล้ว และคาดว่าจะได้รับความสนใจจากเอกชนในการเข้าร่วมประมูล โดยราคาข้าวของไทยในปีนี้ยังมีแนวโน้มที่ดี เพราะผลผลิตในปีนี้ที่ลดลง ขณะเดียวกันสินค้าข้าวของไทยมีคุณภาพ และเป็นที่ต้องการของผู้ซื้อ เช่น ข้าวหอมมะลิ อยู่ที่ ราคาอยู่ที่ตันละ 17,000 บาท ข้าวขาว ตันละ 8,000 บาท
นายกีรติ ยังเปิดเผยถึงการส่งออกมันสำปะหลังและผลิตภัณฑ์มันของประเทศ ว่า มีแนวโน้มที่ดีทั้งราคาและปริมาณ โดยราคาหัวมันสด ขณะนี้ปรับสูงขึ้น มาอยู่ที่เกือบ 3 บาทต่อกิโลกรัมแล้ว เนื่องจากผลผลิตลดลงทั้งของไทยและประเทศเพื่อนบ้าน โดยผลผลิตในประเทศปีนี้คาดว่าจะอยู่ที่ประมาณ 27-28 ล้านตัน ลดลง ร้อยละ 20 จากปีที่ผ่านมา ที่มีผลผลิตกว่า 30 ล้านตัน
ขณะเดียวกันการส่งออกมันสำปะหลัง และผลิตภัณฑ์มันน่าจะดีขึ้น โดยจีนซึ่งเป็นตลาดส่งออกหลักของไทยที่มีแนวโน้มนำเข้าแป้งมันเพิ่มขึ้น เพื่อไปผลิตอาหารเสริม รวมถึงตลาดใหม่ อย่าง นิวซีแลนด์ ที่สนใจจะนำเข้ามันอัดเม็ด เพื่อไปทำอาหารสัตว์ ทำให้คาดว่าในปีนี้การส่งออกมันสำปะหลังจะทำได้ 10-11 ล้านตัน