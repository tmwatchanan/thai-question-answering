ช่วงต้นเดือนที่ผ่านมาทาง Spotify พบเจอผู้ใช้งานแอพฯ ในเวอร์ชั่นดัดแปลง (modded) ที่ทำให้ผู้ใช้งานฟรีสามารถฟังสตรีมเพลงได้แบบไม่มีโฆษณาคั่น (ซึ่งปกติจะมีสำหรับ Free user) และไม่ต้องจ่ายเงินให้กับแอพฯ ซึ่งดูเหมือนว่าจะมีจำนวนผู้เข้ามาใช้บริการในส่วนนี้เพิ่มขึ้น โดยมีจำนวนราวเกือบ 2 ล้านคน
เมื่อช่วงปลายปี 2017 ที่ผ่านมา ทาง Spotify ได้รายงานว่าแอพฯ ของทางบริษัทมีผู้ใช้งานอยู่ประมาณ 157 ล้านคน โดยแบ่งเป็นผู้ใช้บริการแบบไม่ได้ชำระเงินกว่า 86 ล้านคน และยังมีผู้ใช้กว่า 2 ล้านคน ที่ละเมิดสิทธิ์ใช้งานแบบ Premium โดยการหลีกเลี่ยงการโฆษณา ซึ่งคิดเป็น 2.3% ของผู้ใช้งานฟรีบน Spotify เลยทีเดียว
ซึ่งในจุดนี้ถือว่าเป็นเรื่องใหญ่สำหรับ Spotify เพราะทางบริษัทฯ ต้องมีการนำข้อมูลต่างๆ เพื่อยื่นให้ IPO (Initial Public Offering) ผู้ใช้บริการฟรีเหล่านี้ทำให้เกิดผลกระทบกับทาง Spotify เป็นอย่างมากเพราะปริมาณของผู้ใช้แบบ Premium และค่าบริการที่ทาง Spotify จะได้รับจากผู้ใช้ Premium ไม่สอดคล้องกัน เมื่อมีการเข้ามาใช้แบบละเมิดลิขสิทธิ์มากขึ้นส่งผลโดยตรงต่อรายได้ของทาง Spotify และผู้ที่มาใช้การโฆษณากับทาง Spotify ก็ไม่ได้รับการเข้าถึงตามจำนวนที่ต้องการเช่นกัน เนื่องมาจากการหลีกเลี่ยงการรับชมโฆษณาของผู้ละเมิดลิขสิทธิ์นั่นเอง