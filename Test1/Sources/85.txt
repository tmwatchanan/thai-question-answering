นายจิรุตม์ วิศาลจิตร อธิบดีกรมเจ้าท่า เปิดเผยว่า จากช่วงระยะเวลาที่ผ่านมา ราคาน้ำมันดีเซลในเขตกรุงเทพมหานครและปริมณฑล ได้มีการปรับลดลงอย่างต่อเนื่อง โดยลดราคาลงเหลือ 26.69 บาท/ลิตร ซึ่งต่ำกว่า 27 บาท/ลิตร ตั้งแต่วันที่ 14 กุมภาพันธ์ 2561 ซึ่งตามประกาศคณะกรรมการเพื่อพิจารณาเกี่ยวกับเรือเดินประจำทางของกรมเจ้าท่า เรื่อง การกำหนดอัตราค่าโดยสารเรือกลประจำทางในเขตกรุงเทพมหานครและปริมณฑล กำหนดอัตราค่าโดยสารของเรือโดยสารในคลองแสนแสบตามช่วงราคาน้ำมันดีเซล โดยให้มีการปรับเพิ่มหรือลดอัตราค่าโดยสาร เมื่อราคาน้ำมันมีการเปลี่ยนแปลงติดต่อกันเป็นเวลา 10 วัน ดังนั้น กรมเจ้าท่าจะออกประกาศให้เรือโดยสารในคลองแสนแสบปรับลดอัตราค่าโดยสารให้อยู่ในช่วงราคาน้ำมันดีเซล 25.01-27.00 บาท/ลิตร
อย่างไรก็ตาม กรมเจ้าท่า ได้ประสานงานกับบริษัท ครอบครัวขนส่ง จำกัด ผู้ประกอบการเรือโดยสารในคลองแสนแสบ ให้ปรับลดอัตราค่าโดยสารลงทันที ในวันที่ 26 กุมภาพันธ์ 2561 โดยไม่ต้องรอประกาศให้มีผลในวันที่ 1 มีนาคม 2561 ตามหลักเกณฑ์ต่อไป ซึ่งจะมีผลทำให้อัตราค่าโดยสารของเรือโดยสารในคลองแสนแสบ จากอัตราค่าโดยสารเดิมอยู่ที่ราคา 10-12-14-16-18-20 (ตามระยะ) (บาท/คน) ปรับลดเป็น 9-11-13-15-17-19 (ตามระยะ) (บาท/คน) โดยเป็นการปรับลดลงระยะละ 1 บาท