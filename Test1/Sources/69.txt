ไม่ต้องตกใจกันไปใหญ่โตว่าหนอนตัวแบนนิวกินี 1 ใน 100 สิ่งรุกรานต่างถิ่นที่น่ากลัวที่สุดของโลก (100 of the World's Worst Invasive Alien Species) ที่เพิ่งพบในประเทศไทยจะทำอันตราย หรือทำให้เราเป็นโรคร้ายแรง เพราะแค่เราระมัดระวัง ล้างผัก และผลไม้ ให้สะอาดก่อนทาน ก็ปลอดภัยจากโรคพยาธิปอดหนู พยาธิหอยโข่ง ที่เจ้าหนอนตัวแบนนิวกินีอาจจะนำมาแพร่แล้ว แต่เรื่องที่น่าเป็นห่วงเห็นจะเป็นเรื่องของระบบนิเวศมากกว่า 
หนอนตัวแบนนิวกินี มีบ้านเกิดอยู่บนเกาะนิวกินี ที่จังหวัดปาปัวตะวันตก ประเทศอินโดนิเซีย โดยหลังจากที่มันฝักออกมาเป็นตัว ได้ 3 สัปดาห์ ก็สามารถวางไข่ แพร่พันธุ์ต่อได้แล้ว
แต่ถึงแม้มันจะมี 2 เพศในตัวเดียว แต่ก็ไม่สามารถผสมพันธุ์แบบโดดเดียวได้ ต้องอาศัยเพื่อนหนอนอีกตัวมาช่วยก่อนจะแยกย้ายกันไปวางไข่ โดยหนอนตัวแบนนิวกินี 1 ตัว สามารถวางไข่ได้ครั้งละ 5 - 10 ฟอง ใช้เวลาฟักใข่ 1 อาทิตย์ จากนั้นมันจะมีอายุ 1 - 2 ปีเลยทีเดียว
ดร.นณณ์ ผาณิตวงศ์ นักวิชาการอิสระกลุ่มอนุรักษ์ความหลากหลายทางชีวภาพ หรือ siamensis.org (กลุ่มสยามเอ็นสิส) เปิดเผยกับ Sanook news หลังเดินทางไปเก็บตัวอย่างหนอนตัวแบนนิวกินี ที่บ้านนายมงคล อันทะชัย ซึ่งโพสต์ภาพหนอนตัวแบนนิวกินี กำลังกินหอยทากที่บ้านใน อ.ลำลูกกา จ.ปทุมธานี ตั้งแต่วันที่ 31 ตุลาคม 60 ว่าตอนนี้ยังไม่ทราบแน่ชัดว่าหนอนตัวแบนนิวกินีเข้ามาแพร่พันธุ์ในประเทศไทยได้อย่างไร แต่เชื่อว่ามาด้วยความบังเอิญ เพราะที่ผ่านมาเจ้าหนอนชนิดนี้เคยระบาดในประเทศสิงคโปร์ จึงเป็นไปได้ว่าอาจจะติดมากับ ดิน หิน ต้นไม้ ผัก ผลไม้ หรือแม้กระทั่งลังไม้ที่ขนส่งมาทั้งทางเรือ และเครื่องบิน
ด้าน รศ.ดร. เจษฎา เด่นดวงบริพันธ์ อาจารย์ประจำภาควิชาชีววิทยา คณะวิทยาศาสตร์ จุฬาลงกรณ์มหาวิทยาลัย ให้สัมภาษณ์กับ Sanook! News ว่า การพบหนอนตัวแบนนิวกินีในปีนี้ถือเป็นเรื่องน่าเป็นห่วง และเป็นเรื่องสำคัญต่อระบบนิเวศ มากกว่าเรื่องการแพร่ระบาดของโรคที่จะติดต่อกับมนุษย์ จึงขอให้ประชาชนอย่างตื่นตกใจจนแห่ฆ่าสัตว์ที่มีลักษณะคล้ายกันไปหมด
โดยขอให้สังเกตให้ดีก่อนว่าเป็นหนอนตัวแบนนิวกินีจริงๆ ไม่ใช่หนอนริบบอน หนอนหัวขวาน หรือทากเปลือย เหล่าสัตว์เจ้าถิ่นที่อยู่ดูแลระบบนิเวศให้เรา โดยวิธีสังเกตหนอนตัวแบนนิวกินีคือจะมีลักษณ์ตัวแบนตามชื่อ ด้านบนของตัวจะเป็นสีดำ ครึ่งล่างจะออกสีขาวๆ ตรงกลางตัวจะมีเส้นลากยาวเป็นสีออกสีขาวๆ หรือ เหลือง ด้านหัวและหางจะมีลักษณะแหลมๆ
ถ้าแน่ใจว่าใช่แน่ๆ ก็จัดการได้เลย เพราะถ้าเห็นอะไรก็ฆ่าไปหมด ก็อาจจะทำให้สัตว์เจ้าถิ่นสูญพันธุ์ จนส่งผลกระทบต่อระบบนิเวศของเราอีกเช่นเดียวกัน