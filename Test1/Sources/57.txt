เมื่อเวลาประมาณ 00.23 น. (27 มี.ค.61) ผู้สื่อข่าวรายงานว่า ภายในห้องเอราวัณ ของโรงแรมเชียงใหม่ภูคำ จ.เชียงใหม่ ซึ่งเป็นสถานที่ใช้ในการจัดคอนเสิร์ตการกุศลที่แสดงโดย “หงา คาราวาน” นักร้องเพื่อชีวิตชื่อดังนั้น เหลือเพียงเก้าอี้ว่างเปล่า ไม่มีผู้ชมเหลือแม้แต่คนเดียว   คนงานที่ดูแลเครื่องเสียงบอกว่า บรรยากาศของคอนเสิร์ตเป็นไปอย่างเงียบเหงา ไม่มีแม้แต่ป้ายหลังเวที มีเพียงแผ่นกระดาษที่ทางโรงแรมนำมาติดบริเวณทางเข้าหน้าโรงแรมเท่านั้น และคนงานกำลังเก็บเครื่องเสียงพร้อมอุปกรณ์เพื่อขนกลับ หลังคอนเสิร์ตการกุศลครั้งนี้ต้องยุติลงก่อนเวลา
ส่วนสาเหตุที่คอนเสิร์ตครั้งนี้ต้องยุติลง เนื่องจากเกิดปัญหาผู้จัดงานไม่ได้จ่ายค่าจ้างให้ หงา คาราวานและทีมงานตามที่ตกลงกันไว้ เช่นเดียวกับผู้ชมที่ซื้อบัตรเข้าชมคอนเสิร์ตโต๊ะละ 2,000บาท ซึ่งประชาสัมพันธ์ว่าจะได้รับเครื่องดื่มพร้อมอาหารว่าง แต่ปรากฏว่าไม่มีแม้แต่เครื่องดื่ม โดยภายในห้องจัดเรียงเก้าอี้เป็นแถวยาวเรียงกันแทน ขณะเดียวกันในส่วนของเอกชนที่รับจ้างติดตั้งเครื่องเสียงในงานนี้ก็ไม่ได้รับเงินค่าจ้างเช่นเดียวกัน
สำหรับคอนเสิร์ตการกุศลครั้งนี้ กำหนดจัดขึ้นในวันที่ 26 มีนาคม ตั้งแต่เวลา 18.00 น. ที่โรงแรมเชียงใหม่ภูคำ การประชาสัมพันธ์และจำหน่ายบัตร ได้ระบุหน่วยงานที่จัด คือชมรมผู้สื่อข่าวจังหวัดเชียงใหม่