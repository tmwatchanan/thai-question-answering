คณะนักร้องประสานเสียงจากโรงเรียนวัฒนาวิทยาลัย จำนวน 41 คน ได้รับรางวัลเหรียญทองประเภทการแข่งขันทั่วไป และประเภทบทเพลงศาสนา จากการแข่งขันขับร้องประสานเสียง  Moscow International Children’s and Youth Festival XV “Moscow Sounds” ณ กรุงมอสโก ระหว่างวันที่ 8 – 17 พฤษภาคม 2560 โดยการแข่งขันดังกล่าวมีคณะนักร้องประสานเสียงเข้าร่วม 178 คณะ จากกว่า 16 ประเทศ อาทิ รัสเซีย สหรัฐอเมริกา จีน ญี่ปุ่น เยอรมนี และฝรั่งเศส และจัดขึ้นเป็นประจำทุกๆ สองปีโดยความร่วมมือระหว่างรัฐบาลท้องถิ่นกรุงมอสโก และโรงเรียน Radost ซึ่งเป็นศูนย์การเรียนรู้ด้านคีตวิทยาและการขับร้องชั้นนำของรัสเซีย
โดยเมื่อค่ำวันที่ 12 พฤษภาคม 2560 เอกอัครราชทูต ณ กรุงมอสโกได้ต้อนรับคณะอาจารย์และนักร้องประสานเสียงจากโรงเรียนวัฒนาวิทยาลัย รวม 49 คน โดยคณะอาจารย์และนักร้องประสานเสียงได้รับฟังบรรยายเกี่ยวกับสหพันธรัฐรัสเซีย และภาพรวมความสัมพันธ์ระหว่างไทย – รัสเซีย ก่อนงานเลี้ยงอาหารค่ำ
ในโอกาสนี้ สถานเอกอัครราชทูต ณ กรุงมอสโก ขอแสดงความยินดีแก่คณะอาจารย์โรงเรียน วัฒนาวิทยาลัยและนักร้องประสานเสียงทุกคน ที่ได้สร้างชื่อเสียงให้แก่ตน ครอบครัว โรงเรียน และประเทศไทยในการแข่งขันระดับโลกครั้งนี้